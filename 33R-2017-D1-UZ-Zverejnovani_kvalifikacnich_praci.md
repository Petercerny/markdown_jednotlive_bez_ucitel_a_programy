
# Směrnice rektora č. 33R/2017 ZVEŘEJŇOVÁNÍ KVALIFIKAČNÍCH PRACÍ

Tato     směrnice     upravuje     způsob     odevzdání     bakalářské,     diplomové,     disertační a rigorózní práce (dále jen „kvalifikační práce“), postup při zveřejňování kvalifikační práce před její obhajobou a po její obhajobě, způsob předávání kvalifikačních prací Univerzitní knihovně (dále jen „UK“), pravidla pro odložení zveřejnění kvalifikační práce a způsob zveřejňování kvalifikačních prací prostřednictvím databáze kvalifikačních prací na Západočeské univerzitě v Plzni (dále jen „ZČU“).

## Úvodní ustanovení

(1) ZČU v souladu   se   zákonem   č.   111/1998   Sb.,   o   vysokých   školách   a   o   změně a doplnění dalších zákonů, ve znění pozdějších předpisů (dále jen „zákon“) a v souladu s právními předpisy upravujícími právo duševního vlastnictví a dalšími právními předpisy upravujícími povinnosti ZČU v oblasti zveřejňování údajů, zveřejňuje kvalifikační práce před konáním obhajoby a kvalifikační práce, u kterých proběhla obhajoba, včetně posudků oponentů a záznamu o průběhu a výsledku obhajoby, a u bakalářské a diplomové práce též hodnocení vedoucího kvalifikační práce prostřednictvím databáze kvalifikačních prací, kterou spravuje.

(2) Databází kvalifikačních prací ve smyslu ustanovení § 47b zákona se rozumí informační systém Studijní agenda (dále jen „IS/STAG“) přístupný na internetové adrese http://portal.zcu.cz a Digitální knihovna přístupná na adrese http://dspace.zcu.cz, ve které jsou kvalifikační práce uloženy a zveřejněny v elektronické formě dle nastavených parametrů.
(3) Podoba kvalifikační práce je elektronická. O povinnosti odevzdat kvalifikační práci také
v listinné podobě rozhoduje děkan vnitřní normou součásti1.

## Odevzdání kvalifikační práce

(1) Student nebo ten, kdo zpracoval rigorózní práci (dále jen „student“), odevzdává
kvalifikační práci ve lhůtě stanovené pracovištěm, na kterém proběhne obhajoba (dále jen
„pracoviště“). Pracoviště stanoví lhůtu pro odevzdání kvalifikační práce tak, aby kvalifikační práce mohla být zveřejněna nejpozději pět pracovních dní před konáním obhajoby.

(2) Student nejprve v IS/STAG vyplní formulář „Doplnění údajů o kvalifikační práci“ na adrese http://portal.zcu.cz po přihlášení v menu „Moje studium“ v podmenu „Kvalifikační práce“ a přiloží kvalifikační práci včetně příloh v elektronické podobě ve formátu PDF/A. Přílohy v jiných datových formátech určených pracovištěm lze vkládat samostatně.

(3) Má-li být kvalifikační práce odevzdána rovněž v listinné podobě, student po vyplnění formuláře a přiložení kvalifikační práce dle předchozího odstavce vytiskne tiskopis
„Údaje o kvalifikační práci“ a svým podpisem potvrdí správnost údajů a plnou shodu elektronické verze s odevzdávanou listinnou verzí kvalifikační práce.

(4) Datem odevzdání kvalifikační práce je poslední den lhůty stanovené pracovištěm v zadání kvalifikační práce nebo v případě dřívějšího odevzdání práce, datum zadaný pracovištěm na základě notifikace o odevzdání práce studentem; od následujícího dne je pro studenta přístup k úpravě údajů o kvalifikační práci uzavřen.

(5) Následně IS/STAG odešle kvalifikační práci ke kontrole její podobnosti do systému Theses.cz. Na základě výsledků kontroly podobnosti vedoucí práce vyznačí v IS/STAG příznak „Posouzení podobnosti“ a postupuje podle vnitřní normy vydané podle odstavce
6. Výsledky   posouzení   podobnosti   kvalifikační   práce   jsou   přístupné   vedoucímu
kvalifikační práce, vedoucímu příslušného pracoviště a studentovi.

(6) Způsob vyhodnocení zjištěných podobností kvalifikačních prací upravuje vnitřní norma fakulty nebo vysokoškolského ústavu podílejícího se na uskutečňování akreditovaného studijního programu (dále jen „fakulta“).


## Postup při zveřejnění před obhajobou kvalifikační práce

(1) Pokud kvalifikační práce obsahuje informace, které jsou předmětem ochrany vyplývající zejména ze zákona na ochranu utajovaných informací, z právních předpisů upravujících duševní vlastnictví nebo na základě smluvního závazku, rozhodne na návrh vedoucího kvalifikační práce děkan nebo ředitel vysokoškolského ústavu podílejícího se na uskutečňování akreditovaného studijního programu (dále jen „děkan“) o odložení zveřejnění kvalifikační práce, nejdéle však na dobu tří let. Návrh se podává na formuláři uvedeném v příloze č. 1.

(2) V návrhu podle odstavce 1 musí být uvedeny konkrétní důvody pro odložení zveřejnění včetně odůvodnění doby, po kterou se navrhuje zveřejnění kvalifikační práce odložit. Neobsahuje-li návrh odůvodnění nebo neshledá-li děkan návrh důvodným, návrh rozhodnutím zamítne a kvalifikační práce se zveřejní. Jinak děkan návrhu vyhoví a rozhodne o odložení zveřejnění kvalifikační práce. Rozhodnutí děkana je konečné. Rozhodnutí, kterým se vyhovuje návrhu, vloží pracoviště do listinné podoby kvalifikační práce a v elektronické podobě ve formátu PDF/A též do IS/STAG. Vzor rozhodnutí je uveden v příloze č. 2.

(3) Pracoviště zajistí, aby odevzdaná kvalifikační práce či rozhodnutí o odložení zveřejnění v případě kvalifikační práce, jejíž zveřejnění je odloženo podle odst. 1 a 2, byly na pracovišti přístupné v pracovní době k nahlížení veřejnosti alespoň po dobu pěti pracovních dnů před konáním obhajoby.

(4) Ve stejném termínu vloží pracoviště do IS/STAG v elektronické podobě ve formátu PDF/A oponentské posudky a u bakalářské a diplomové práce též hodnocení vedoucího kvalifikační práce.

(5) Pracoviště umožní každému, kdo o to projeví zájem, pořídit si ze zveřejněné kvalifikační práce na jeho náklady výpisy, opisy nebo rozmnoženiny kvalifikační práce. Výše nákladů spojených s pořizováním výpisů, opisů nebo rozmnoženin kvalifikační práce je stanovena v Ceníku prací a služeb ZČU.


## Postup při zveřejnění po obhajobě kvalifikační práce

(1) Proběhnutím obhajoby se rozumí situace, kdy
a) kvalifikační práce byla obhájena v některém z termínů určených k její obhajobě,
b) kvalifikační práce nebyla obhájena v žádném z termínů určených k její obhajobě.

(2) Do doby proběhnutí obhajoby podle odst. 1 kvalifikační práci uchovává pracoviště.

(3) Jakmile u kvalifikační práce proběhla obhajoba, pracoviště bez ohledu na výsledek obhajoby vloží v elektronické podobě ve formátu PDF/A do IS/STAG záznam o průběhu a výsledku obhajoby a zveřejní v IS/STAG elektronickou podobu kvalifikační práce s výjimkou kvalifikační práce, jejíž zveřejnění bylo odloženo, včetně oponentských posudků a záznamu o průběhu a výsledku obhajoby a u bakalářské a diplomové též hodnocení vedoucího kvalifikační práce (dále jen „související dokumenty“).

(4) Po zveřejnění kvalifikační práce dle odst. 3 je kvalifikační práce přehrána do Digitální knihovny a přístup pro pracoviště ke kvalifikační práci je uzavřen. Rozhodnout o změně záznamu o kvalifikační práci může prorektor pro studijní a pedagogickou činnost (dále jen „PR-P“) na základě odůvodněné žádosti pracoviště. O provedení změny v databázi pracoviště žádá PR-P prostřednictvím UK.
(5) U obhájené kvalifikační práce, jejíž zveřejnění bylo odloženo, zajistí fakulta na svoje náklady jeden výtisk,   který zašle   prostřednictvím   PR-P   bez   zbytečného   odkladu k uchování ministerstvu školství, mládeže a tělovýchovy (dále jen „ministerstvo“).

(6) Kvalifikační práce, jejíž zveřejnění bylo odloženo, zveřejní fakulta v IS/STAG bez zbytečného odkladu po uplynutí doby odložení zveřejnění uvedené v rozhodnutí dle čl. 3 odst. 1, současně bude kvalifikační práce přehrána do Digitální knihovny.

(7) PR-P vede seznam obhájených kvalifikačních prací, jejichž zveřejnění bylo odloženo a kontroluje zveřejňování obhájených kvalifikačních prací po uplynutí doby odložení jejich zveřejnění.

(8) Pokud byla kvalifikační práce odevzdána i v listinné podobě, všechny výtisky se po obhajovacím řízení vrací zpět studentovi, nestanoví-li vnitřní norma fakulty jinak.

## Neobhájení kvalifikační práce

(1) Neobhájené kvalifikační práce [tzn. odevzdané kvalifikační práce, u kterých neproběhla obhajoba z důvodu ukončení studia, či které byly při některém z pokusů hodnoceny jako nevyhověl/a a neproběhla u nich obhajoba dle čl. 4 odst. 1 písm. b)] se v elektronické podobě po uplynutí lhůty 3 let převedou z IS/STAG do centrálního úložiště dokumentů ZČU.


