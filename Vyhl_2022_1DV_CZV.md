
# Vyhláška č. 1DV/2022 děkanky FEK ZČU	 Celoživotní vzdělávání v rámci akreditovaných studijních programů na Fakultě ekonomické ZČU

## čl. 1 – Předmět úpravy
1. Vyhláška upravuje:
a) práva a povinnosti účastníků celoživotního vzdělávání (dále jen „účastník CŽV“),
b) pravidla pro studium v programech celoživotního vzdělávání v rámci akreditovaných studijních programů na Fakultě ekonomické Západočeské univerzity v Plzni (dále jen
„FEK ZČU“).
2. Studium v programech celoživotního vzdělávání v rámci akreditovaných studijních programů na FEK ZČU (dále jen „programy CŽV“) se uskutečňuje podle § 60 zákona č. 111/1998 Sb. a podle Řádu celoživotního vzdělávání Západočeské univerzity v Plzni.

## čl. 2 – Práva a povinnosti účastníka celoživotního vzdělávání
1. Práva a povinnosti účastníka CŽV jsou stanovena Řádem celoživotního vzdělávání Západočeské univerzity v Plzni a smlouvou mezi pořadatelem programu CŽV a účastníkem celoživotního vzdělávání (dále jen „smlouva“). Pořadatelem programu CŽV je Fakulta ekonomická Západočeské univerzity v Plzni.

## čl. 3 – Pravidla pro studium v programech CŽV
1. Studium v programech CŽV se v přiměřené míře řídí Studijním a zkušebním řádem Západočeské univerzity v Plzni (dále „SZŘ“), pokud není uvedeno jinak.

## čl. 4 – Forma studia a doba studia
1. Celoživotní vzdělávání v rámci akreditovaných studijních programů probíhá v kombinované formě studia.
2. Nejdelší možná doba studia v programu CŽV je stanovena smlouvou.

## čl. 5 – Předmět a jeho kreditní ohodnocení
1. Základní jednotkou studia v programu CŽV je předmět.
2. Na předmět se vztahují čl. 6 až 8 SZŘ.

## čl. 6 – Zápis do prvního a dalšího roku studia
1. Zápis účastníků CŽV do studia a zápis předmětů účastníkům CŽV provádí Centrum celoživotního vzdělávání FEK ZČU.

2. Účastník CŽV může mít zapsané pouze předměty uvedené ve smlouvě, nestanoví-li smlouva jinak.

## čl. 7 – První semestr studia
1. Na účastníky CŽV se nevztahuje povinnost získat kredity za první semestr studia podle SZŘ, čl. 17, odst. 2.

## čl. 8 – Předběžný zápis předmětu
1. Účastník CŽV, který po dobu platnosti smlouvy pokračuje ve studiu programu CŽV v dalším akademickém roce, provádí předběžný zápis předmětů do dalšího akademického roku, tj. přihlašuje se ke studiu daných předmětů v následujícím akademickém roce.
2. Konkrétní organizaci předběžného zápisu účastníků CŽV stanoví děkan fakulty v souladu s organizací předběžného zápisu na ZČU.
3. Neprovede-li účastník CŽV ve stanoveném termínu předběžný zápis předmětů, může požádat o zápis předmětů do dalšího akademického roku Centrum celoživotního vzdělávání FEK ZČU.

## čl. 9 – Opakovaný zápis předmětu
1. Nesplní-li účastník CŽV předmět (SZŘ, čl. 34, odst. 3), může si jej během platnosti smlouvy zapsat opakovaně.
2. Účastník CŽV může mít během platnosti smlouvy předmět zapsaný celkem tolikrát, do kolika akademických roků zasahuje doba platnosti jeho smlouvy.
3. Při opakovaném zapsání předmětu ukončeného zápočtem a zkouškou je účastníkovi CŽV uznán zápočet získaný při předchozím studiu tohoto předmětu během platnosti stejné smlouvy.
4. Splněný předmět nelze zapsat opakovaně.

## čl. 10 – Uznání předmětu
1. Účastníkům CŽV se předměty neuznávají.

## čl. 11 – Kontrola a hodnocení studia
1. Kontrola a hodnocení studia probíhají podle SZŘ čl. 34 až 45 s výjimkou čl. 37.
2. Zadání úkolů k samostatné práci, pokyny pro jejich vypracování a termín a způsob jejich odevzdání jsou uvedené v metodickém návodu předmětu, který garant předmětu před zahájením výuky CŽV v příslušném akademickém roce zveřejní na stránkách předmětu v Courseware.
3. S ohledem na možnosti zkoušejícího a na počet účastníků CŽV, kteří mají právo plnit zápočtové povinnosti (např. zápočtové testy) a konat zkoušku, jsou termíny plnění zápočtových povinností a termíny zkoušek rozloženy, pokud možno rovnoměrně do celého akademického roku s výjimkou letních prázdnin stanovených harmonogramem příslušného akademického roku. Minimálně jeden termín kontroly plnění zápočtových povinností a jeden termín zkoušky musí být vypsán na část zkouškového období, která následuje po letních prázdninách.
4. Termíny zápočtových testů a termíny zkoušek, které se konají ve zkouškovém období, vyhlásí zkoušející nejpozději do mezního termínu daného pokynem prorektora pro příslušný akademický rok.
5. V případě, že předmět je vyučován současně v plzeňské a chebské části FEK ZČU, jsou termíny zápočtových testů a zkoušek vyhlášené samostatně pro plzeňskou a chebskou část FEK ZČU.

6. Za správnost údajů, které se týkají kontroly a hodnocení studia, v IS/STAG zodpovídá katedra garantující příslušný předmět. Centrum celoživotního vzdělávání FEK ZČU za podpory Centra informatizace a výpočetní techniky ZČU a garanta předmětu řeší případné nesrovnalosti.

## čl. 12 – Ukončení studia absolvováním
1. Účastník CŽV řádně ukončí studium, pokud nejpozději do dne ukončení platnosti smlouvy splní všechny povinné předměty předepsané studijním programem CŽV. O absolvování studia v programu CŽV vydá ZČU účastníkovi CŽV osvědčení podle Řádu celoživotního vzdělávání ZČU.

## čl. 13 – Ukončení studia bez absolvování
1. Účastník CŽV, který neukončí studium řádně dle čl. 12, může požádat Centrum celoživotního vzdělávání FEK ZČU o výpis průběhu svého studia s uvedením výsledků předmětů, které absolvoval v programu CŽV během platnosti smlouvy.
2. Účastník CŽV, který hodlá sám zanechat studia, oznámí tuto skutečnost písemně děkanovi prostřednictvím Centra celoživotního vzdělávání FEK ZČU. Může tak učinit kdykoliv v době platnosti smlouvy.
3. Děkan může rozhodnout o vyloučení účastníka CŽV z programu CŽV, pokud účastník CŽV porušil zákon, další právní předpisy nebo vnitřní předpisy ZČU nebo vnitřní normy ZČU.

## čl. 14 – Závěrečná ustanovení
1. Tato vyhláška nabývá účinnosti dne 2. 5. 2022.
2. Tato vyhláška nahrazuje vyhlášku č. 2DV/2014, která se ruší.


