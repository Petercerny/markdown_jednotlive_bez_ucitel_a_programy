

# Vyhláška č. 9DV/2021 děkanky Fakulty ekonomické ZČU Stipendia studentů FEK


## Prospěchové stipendium
1. V souladu   se   Stipendijním   řádem ZČU   přiznávám   studentům   FEK prezenční formy   studia v bakalářských a navazujících magisterských programech v daném akademickém roce následující stipendia za dosažené studijní výsledky:
Stipendium za vážený studijní průměr dosažený v předchozím akademickém roce se určuje následovně: Studenti, kteří dosáhnou váženého studijního průměru mezi 1,00 a 1,10, obdrží měsíční stipendium ve výši 5 000 Kč. Ti, kteří dosáhnou průměru mezi 1,11 a 1,30, získají měsíční stipendium 3 000 Kč. Studenti s průměrem mezi 1,31 a 1,50 obdrží měsíční stipendium 1 000 Kč.

2. Stipendium se přiznává, pokud student získal za předměty absolvované v předchozím akademickém roce:
• jako student 1. nebo 2. ročníku bakalářského studia alespoň 60 kreditů,
• jako student 1. ročníku navazujícího magisterského studia alespoň 60 kreditů.
3. Stipendium lze přiznat pouze studentům, jejichž doba studia nepřesahuje standardní dobu studia v příslušném studijním programu.
4. Výše uvedené stipendium bude vypláceno studentům FEK během akademického roku po dobu 10 měsíců.
5. O přiznání stipendia bude student vyrozuměn emailem ze studijního oddělení a současně mu bude oznámen termín, ve kterém si vyzvedne písemné rozhodnutí o přidělení stipendia.
6. Při ukončení studia nebo při přestupu na jinou vysokou školu nárok na stipendium zaniká dnem ukončení studia na FEK ZČU v Plzni.

7. Úprava výše a podmínek udělení stipendia může být pro daný akademický rok provedena nejpozději
15. 10. daného akademického roku.

## Mimořádné stipendium
1. Mimořádné stipendium je možné poskytnout:
a) za vynikající studijní výsledky,
b) za výsledky výzkumné a projektové činnosti včetně odborné publikační činnosti,
c) za reprezentaci fakulty,
d) na podporu studentů FEK v rámci mobilitních programů,
e) na podporu zahraničních studentů v rámci mobilitních programů,

f) výjimečně i jako pomoc při řešení tíživé sociální situace studenta,
g) za mimořádný čin s významným společenským dopadem,
h) studentům 1. ročníku prezenční formy studia s místem studia Cheb s výbornými výsledky ze střední školy (stipendium města Chebu),
i) v případech zvláštního zřetele hodných.
2. Na návrh vedoucího katedry nebo pracoviště je možné udělit mimořádné jednorázové stipendium ve výši do 3 000 Kč studentovi za vysoce kvalitní bakalářskou práci, dále do 5000 Kč studentovi za vysoce kvalitní diplomovou práci.
3. Studentovi lze přiznat mimořádné stipendium (u bakalářského stupně studia v částce do 3 000 Kč, a u magisterského stupně studia do 5 000 Kč), jestliže při kontrole výsledků studia před konáním SZZ nebo její poslední části je jeho celkový vážený studijní průměr ve výši max. 1,5 včetně.
4. Dle odst. 1 písm. h) je možné poskytnout stipendium ve výši 2000 Kč měsíčně po dobu 10 měsíců. Nárok na stipendium dle odst. 1 písm. h) studentovi zaniká v případě nesplnění podmínek pro postup do druhého semestru, a to od okamžiku provedení kontroly těchto podmínek studijním oddělením.
5. Studenti, kteří se dostanou do zvláště obtížné sociální situace, mohou požádat děkanku FEK formou písemné žádosti o mimořádné jednorázové stipendium. Tyto žádosti je nutné předložit na studijní oddělení FEK.
6. Mimořádné stipendium lze přiznat na základě:
• žádosti studenta, předložené písemně na studijní oddělení fakulty,
• písemného návrhu vedoucího katedry či pracoviště,
• písemného návrhu řešitele projektu, do kterého je student zapojen,
• z vlastního podnětu děkanky.
## Stipendium přiznávané studentům doktorských studijních programů
Stipendium přiznávané studentům doktorských studijních programů je upraveno samostatnou vnitřní normou FEK.
## Výplata stipendií
1. Přiznaná stipendia se poukazují bezhotovostně na bankovní účet studenta, a to ve výplatních termínech stipendií. Mimořádné stipendium dle čl. 2 odst. 1h) za měsíce září až listopad se vyplácí v listopadovém termínu.
2. Student je povinen do 31. 10. zadat (resp. zkontrolovat) bankovní spojení pro bezhotovostní výplatu stipendia na adrese: https://portal.zcu.cz/portal/studium/moje-studium/moje-udaje.html


 
