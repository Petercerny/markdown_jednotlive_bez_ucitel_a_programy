
# Vyhláška č. 1DV/2024 děkanky FEK ZČU HABILITAČNÍ ŘÍZENÍ NA FAKULTĚ EKONOMICKÉ ZČU

## ČLÁNEK 1 Všeobecná ustanovení
(1) Habilitační řízení je primárně upraveno v §71 a §72 zákona č. 111/1998 o vysokých školách a o změně a doplnění dalších zákonů, ve znění pozdějších předpisů (dále jen „Zákon“).
(2) Tato vyhláška stanoví v souladu s vnitřním předpisem Západočeské univerzity v Plzni (dále jen „ZČU“) „Podrobnosti postupu při habilitačním řízení a řízení ke jmenování profesorem“ (dále jen „Postup při HŘ“) ze dne 5. června 2017 oborově specifické podrobnosti ohledně pedagogické a vědecké kvalifikace uchazeče a je v souladu se Směrnicí rektora č. 18R/2019
„Podrobnosti postupu při střetu zájmů v rámci habilitačního řízení a řízení ke jmenování profesorem“.
(3) Fakulta ekonomická ZČU (dále jen „FEK ZČU“) je na základě akreditace oprávněna provádět habilitační řízení v oboru Ekonomika a management. Na Fakultě ekonomické ZČU v Plzni lze žádat o habilitační řízení v akreditovaném oboru v českém, slovenském nebo anglickém jazyce.

## ČLÁNEK 2 Zahájení habilitačního řízení
### (1) 
Návrh na zahájení habilitačního řízení se podává děkance prostřednictvím žádosti podle vzoru v příloze P1. Návrh eviduje děkanát FEK ZČU.
### (2) 
Uchazeč předloží žádost děkance fakulty spolu s habilitační prací a doklady, které jsou vyžadovány zákonem, vnitřními předpisy ZČU, zejména v odst. (3) a (4), čl. 2 této vyhlášky.
### (3) Doklady a písemnosti vyžadované zákonem:
a. Životopis v rozsahu 1–2 strany,
b. Úředně ověřené doklady o dosaženém vysokoškolském vzdělání a získaných příslušných titulech (v případě zahraničních vysokých škol je nutno předložit doklad o uznání zahraničního vzdělání, pokud mezinárodní dohody nestanoví jinak),
c. Doklady a potvrzení osvědčující pedagogickou praxi,
d. Seznam vědeckých nebo odborných prací,
e. Přehled absolvovaných vědeckých nebo odborných stáží (tuzemských i zahraničních),
f. Další doklady osvědčující vědeckou kvalifikaci.

### (4) Dalšími doklady osvědčující vědeckou kvalifikaci se rozumí zejména:
a. Strukturovaný životopis podle vzoru v příloze P2,
b. Vyplněný formulář „Autoevaluační kritéria“ podle vzoru v příloze P3,
c. Přehled pedagogické a vzdělávací činnosti v požadované struktuře podle vzoru v příloze P4,
d. Přehled vědecko-výzkumné činnosti v požadované struktuře podle vzoru v příloze P5,
e. Seznam publikační činnosti v požadované struktuře podle vzoru v příloze P6,
f. Potvrzení autorských podílů podle vzoru v příloze P7,
g. Uznání vědecko-pedagogické práce uchazeče odbornou veřejností podle vzoru v příloze P8.
h. Doklad o zaplacení poplatku za úkony spojené s habilitačním řízením.
### (5) 
Uchazeč současně navrhne tři témata habilitační přednášky včetně stručné anotace.
### (6) 
Součástí návrhu na zahájení habilitačního řízení je předložení habilitační práce a tezí habilitační práce (v elektronické formě v pdf, v tištěné podobě v počtu čtyř vyhotovení, je-li předkládána habilitační práce podle odst. (7) c, čl. 2 může uchazeč předložit habilitační práci v jednom vyhotovení, pokud habilitační práci předloží zároveň v elektronické podobě) a teze habilitační práce (v elektronické podobě v pdf, v tištěné podobě ve 40 vyhotoveních).
### (7) Habilitační prací se rozumí:
a. Písemná práce, která přináší nové vědecké poznatky, nebo
b. Soubor uveřejněných vědeckých prací doplněný komentářem (alespoň čtvrtina z nich nesmí být starší pěti let od uveřejnění, v případě spoluautorství uvede uchazeč vlastní podíl podle vzoru v příloze P7), nebo
c. Tiskem vydaná monografie (recenzovaná publikace), která přináší nové vědecké poznatky. Monografie nesmí být starší pěti let od uveřejnění, v případě spoluautorství uvede uchazeč vlastní podíl podle vzoru v příloze P7.
### (8) 
Teze habilitační práce stručně charakterizují cíle a záměry habilitační práce včetně jejího zařazení do kontextu vědního oboru. Obvyklý rozsah tezí habilitační práce je 30–50 stran.
### (9) 
Autoevaluační kritéria habilitačního řízení představují pouze pomocný nástroj pro posuzování vědecké a pedagogické způsobilosti uchazeče. Rozhodující při hodnocení uchazeče je stanovisko habilitační komise a Vědecké rady Fakulty ekonomické ZČU.
### (10) 
Předložený návrh na zahájení habilitačního řízení je zaevidován na sekretariátu děkanky. Děkanka do jednoho měsíce sdělí uchazeči, zda má návrh všechny potřebné náležitosti, případně stanoví přiměřenou lhůtu na odstranění vad. Pokud uchazeč vady do stanovené lhůty neodstraní, děkanka habilitační řízení zastaví a vrátí uchazeči habilitační práci se všemi doklady s odůvodněním zastavení řízení.
### (11) 
Pokud nedojde k zastavení habilitačního řízení podle odst. (10) čl. 2 této vyhlášky, předloží děkanka věc vědecké radě fakulty spolu s návrhem na složení pětičlenné habilitační komise. Habilitační komise se skládá z profesorů, docentů, případně dalších významných představitelů daného nebo příbuzného oboru. Předsedou komise musí být profesor a nejméně tři členové musí být odborníci z jiného pracoviště, kteří po dobu činnosti komise nemají žádnou formu pracovněprávního vztahu k Fakultě ekonomické ZČU. Spoluautor díla, které je předkládáno jako habilitační práce, nemůže být členem komise.
### (12) 
Habilitační řízení může být kdykoliv ve svém průběhu děkankou zastaveno na základě písemné žádosti uchazeče. Děkanka je povinna o této skutečnosti písemně informovat vědeckou radu fakulty, členy habilitační komise a oponenty habilitační práce.

## ČLÁNEK 3 Průběh habilitačního řízení v habilitační komisi
### (1) 
Složení habilitační komise včetně jmenování předsedy komise schvaluje na návrh děkanky Vědecká rada Fakulty ekonomické ZČU v Plzni.
### (2) 
Děkanka oznámí písemně členům habilitační komise jmenování a zašle jim podklady nutné pro posouzení vědecké a odborné kvalifikace uchazeče a jeho pedagogické způsobilosti ve smyslu Zákona a Vnitřních předpisů ZČU.
### (3) 
První zasedání habilitační komise se uskutečňuje zpravidla do jednoho měsíce od oznámení jmenování komise.
### (4) 
Zasedání habilitační komise svolává a řídí její předseda, za jeho nepřítomnosti jím pověřený člen habilitační komise. Jednání může probíhat prezenčně, online formou nebo hybridní formou videokonference. Hlasování v online formě a v hybridní formě jednání habilitační komise probíhá technickými prostředky dálkové komunikace, které zajistí tajnost hlasování. O formě jednání a hlasování habilitační komise v habilitačním řízení rozhoduje její předseda po projednání s děkankou. Z každého jednání komise musí být pořízen zápis.
### (5) 
Habilitační komise je způsobilá se usnášet, jsou-li přítomni prezenčně nebo formou dálkové komunikace alespoň čtyři její členové. Usnesení je přijato, pokud se pro něj vyslovili alespoň tři její členové.
### (6) 
Habilitační komise jmenuje tři oponenty habilitační práce, z nichž alespoň dva nesmí mít žádnou formu pracovněprávního vztahu k Fakultě ekonomické ZČU po dobu činnosti komise ani k právnické osobě, jejímž zaměstnancem je uchazeč. Žádný z oponentů nesmí být zároveň členem habilitační komise. Oponentem je významný odborník v oboru tématu habilitační práce. Jména oponentů habilitační práce jsou součástí zápisu.
### (7) 
Oponent může zpracování posudku habilitační práce odmítnout, o svém rozhodnutí musí informovat předsedu habilitační komise do 15 dnů od vyrozumění o jmenování oponentem. Předseda habilitační komise neprodleně o jeho rozhodnutí vyrozumí děkanku a do 10 dnů svolá další jednání habilitační komise, kde se jmenuje nový oponent.
### (8) 
Oponent zpracuje posudek habilitační práce do šesti týdnů. Oponentský posudek se zaměří zejména na kritické zhodnocení originality habilitační práce, jejího vědeckého významu pro rozvoj oboru a pro praxi. Na závěr posudku musí oponent jasně a jednoznačně uvést, zda je habilitační práce doporučena k obhajobě před Vědeckou radou Fakulta ekonomické ZČU a zda v případě úspěšné obhajoby doporučuje udělit titul „docent“ v oboru Ekonomika a management.
### (9) 
Předseda habilitační komise může požádat uchazeče o předložení dalších dokladů pro doložení či upřesnění vědecké a pedagogické způsobilosti.
### (10) 
Habilitační komise zpravidla do dvou měsíců od doručení posledního zpracovaného posudku habilitační práce posoudí vědeckou a pedagogickou kvalifikaci uchazeče pro daný obor a na základě posudků oponentů zhodnotí úroveň habilitační práce. Tajným hlasováním se usnese na návrhu, zda má být uchazeč jmenován docentem. Nezíská-li návrh na jmenování většinu hlasů všech členů komise, platí, že komise doporučuje řízení zastavit. Stanovisko habilitační komise je uvedeno v zápisu, který je zaslán neprodleně děkance FEK ZČU.
### (11) 
Habilitační komise určí jedno z uchazečem navržených témat pro habilitační přednášku.


## ČLÁNEK 4 Průběh habilitačního řízení na zasedání Vědecké rady Fakulty ekonomické ZČU
### (1) 
Habilitační přednáška a obhajoba habilitační práce se konají na veřejném zasedání Vědecké rady FEK ZČU v českém, slovenském nebo anglickém jazyce. Na zasedání jsou přizváni oponenti habilitační práce. Den, hodina, forma a místo konání habilitační přednášky musí být zveřejněno ve veřejné části webových stránek fakulty nejpozději týden před zasedáním vědecké rady. V mimořádných a odůvodněných případech může zasedání vědecké rady proběhnout online formou videokonference nebo hybridně s kombinací prezenční a online účasti. O formě konání vědecké rady rozhoduje děkanka.
### (2) Průběh habilitačního řízení na zasedání Vědecké rady Fakulty ekonomické ZČU zahrnuje tyto body jednání:
a. Představení uchazeče děkankou fakulty.
b. Přednesení návrhu habilitační komise předsedou komise nebo jím pověřeným členem.
c. Habilitační přednáška uchazeče na téma určené habilitační komisí, při které uchazeč prokáže svoji odbornou a pedagogickou způsobilost. Na přednášku je vyhrazena doba maximálně 20 minut.
d. Všeobecná diskuse k tématu habilitační přednášky, uchazeč má prostor reagovat na položené dotazy a připomínky.
e. Přednesení hlavních tezí, vědeckých poznatků a použité metodologie habilitační práce v rozsahu maximálně 15 minut.
f. Prezentace základních myšlenek a stanovisek oponentských posudků, včetně stanoviska k udělení titulu „docent“ uchazeči. Posudek nepřítomného oponenta prezentuje předseda habilitační komise nebo jím pověřený člen habilitační komise.
g. Reakce uchazeče na posudky oponentů, zodpovězení položených otázek.
h. Veřejná rozprava k habilitační práci, uchazeč má prostor k obhajobě výstupů habilitační práce v širších souvislostech.
i. Neveřejná část zasedání po ukončení rozpravy má následující program:
I. volba dvou skrutátorů, navržených děkankou z řad členů Vědecké rady Fakulty ekonomické ZČU,
II. diskuse k závěrům habilitační komise, habilitační přednášce a habilitační práci,
III. tajné hlasování – v odůvodněných případech může vědecká rada hlasovat tajně prostředky dálkové komunikace,
IV. zveřejnění výsledků tajného hlasování – protokol o výsledku hlasování oznámí a podepíší oba zvolení skrutátoři.
### (3) 
Nezíská-li návrh na jmenování uchazeče docentem většinu hlasů všech členů usnášeníschopné Vědecké rady Fakulty ekonomické ZČU, platí, ze Vědecká rada Fakulty ekonomické ZČU habilitační řízení zastavuje.
### (4) 
Získá-li návrh na jmenování většinu hlasů všech členů usnášeníschopné Vědecké rady Fakulty ekonomické ZČU, je postoupen prostřednictvím děkanky fakulty rektorovi ZČU.
### (5) 
V případě zastavení habilitačního řízení se habilitační práce s připojenými doklady vrátí uchazeči. O opakování habilitačního řízení lze znovu požádat nejdříve po uplynutí 12 měsíců od dne zastavení habilitačního řízení.

## ČLÁNEK 5 Účinnost
(1) 
Vyhláška Habilitační řízení na Fakultě ekonomické ZČU nabývá platnosti dnem podpisu.

Seznam příloh k habilitačnímu řízení na FEK ZČU

Příloha P1 Návrh na zahájení habilitačního řízení na Fakultě ekonomické ZČU. Příloha P2 Strukturovaný životopis.
Příloha P3 Autoevaluační kritéria.
Příloha P4 Přehled pedagogické a vzdělávací činnosti v požadované struktuře. Příloha P5 Přehled vědecko-výzkumné činnosti v požadované struktuře.
Příloha P6 Seznam publikační činnosti v požadované struktuře. Příloha P7 Potvrzení autorských podílů.
Příloha P8 Uznání vědecko-pedagogické práce uchazeče odbornou veřejností.

